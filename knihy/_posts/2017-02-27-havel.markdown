---
title:  "Havel"
subtitle:
author: Michael Žantovský
date:   2017-02-27 14:49:47 +0800
pages: 613
imageName: havel.png
tags:
- biografie
- politika
- historie
- Česko
- česky
excerpt: Nedávno jsem se toulal v iBooks, v žebříčku oblíbených biografií. Hodně titulů vypadalo velmi lákavě, ale pobyt v komunistické Číně mě často přiměje přemýšlet o politice, svobodě i našem minulém režimu, proto mne nejvíc zaujal Havel. Tohle dílo napsal jeho dlouholetý přítel a jeden z nejbližších spolupracovníků Michael Žantovský. A číst ho je radost!
---
Havlův život byl komplikovaný. Žil ve velmi rozdílných obdobích (za války, komunismu, po revoluci), zastával mnoho rolí (dramatik, disident, bohém, prezident, záletník, vyvrhel, vězeň, světový influencer…), přátelil se, setkával a vyjednával s obrovským počtem vlivných lidí. Havlova osobnost taky nebyla jednoduchá a Žantovský, coby bývalý psycholog, znaměnitě popíše i jeho charakterové vlastnosti, jak mu pomohly utvořit jeho názory a hodnoty, držet se jich a jak ovlivnily nejrůznější vyjednávání. Dosáhl mnoha úspěchů, především když velkou měrou přispěl k pádu komunismu v Československu. Při převratu byl adorován, zanedlouho po něm odpůrci zatracovanán a kritizován, což nemine žádnou výraznou osobu. Mnohdy však musel strpět i nezaslouženou kritiku plynoucí z nepochopení všech souvislostí. Tento titul však všechny zmíněné střípky Havlova života složí do úhledné mozaiky a čtenář tak získá lepší vhled a udělá si obrázek sám.

Samozřejmě že leckteré výtky jsou zcela na místě. Žantovský se jim ale nevýhýbá, je věcný, objektivní a nebojí se poukázat ani na kontroverzní činy nebo rozhodnutí (mě osobně překvapilo třeba to, že psal z vězení své ženě a nechal přes ní pozdravovat i svoje milenky). Kniha je úžasně ozdrojovaná a vyvolává pocit, že po své rešeřši znal Žantovský Havla líp než on sám sebe. Autorův nadhled, věcnost a výstižný sloh mi vůbec dělaly radost během celého čtení. Vyprávění plyne, autor detailně dokáže vystihnout atmosféru, neopomene nic důležitého, zbytečně ale ani nic neroztahuje. Tu a tam příběh okoření i vtipnou příhodou.

>Pavel Kohout, který s ním zálibu v kulinářství sdílel, vzpomíná, jak se v jeho domě na Sázavě pokusili zopakovat opulentní čtyřnásobně nadívanou pečeni pro habešského císaře z Hrabalova románu Obsluhoval jsem anglického krále. Jelikož velbloud ani kozel nebyli v chudě zásobených českých obchodech k dostání, museli se spokojit s krocanem nadívaným husou nadívanou kachnou nadívanou kuřetem. Ale nikdy se nedostali k tomu, aby své dílo okusili: vyčerpaní vším tím nadíváním si vyšli ven na cigaretu, aby nechali pečeni trochu vychladnout. Když se vrátili, zjistili, že jejich psi se dostali k hostině jako první.

Žádnou jinou Havlovu biografii jsem sice nečetl, ale laťka je opravdu vysoko a myslím, že je těžké ji překonat. Tuhle knihu bych se proto nebál doporučit, ba naopak. Udělal bych to rád.