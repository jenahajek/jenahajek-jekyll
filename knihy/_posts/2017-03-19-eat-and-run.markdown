---
title:  "Eat and Run"
subtitle: My Unlikely Journey to Ultramarathon Greatness
author: Scott Jurek with Steve Friedman
date:   2017-03-19 11:49:47 +0800
pages: 288
imageName: eat-and-run.png
tags:
- biografie
- sport
- ultrarunning
- audioknihy
---
Scott neměl lehké mládí. Jeho táta byl přísný a nesmlouvavý voják. Namísto hraní s kamarády často rovnal dřevo. Matka začala upoštět věci, znak přicházející roztroušené sklerózy, když Scottovi bylo zhruba 6 let. Sám měl vysoký tlak a nic nenasvědčovalo tomu, že dosáhne něčeho znamenitého. Tyhle překážky ho ale nezastavily, naopak, vytrénovaly jeho vůli, odolnost a houževnatost. A právě tyhle vlastnosti naplno zúročil v ultrarunningu.

<a href="http://www.scottjurek.com/about-scott/" target="_blank">Scott Jurek</a> je ultramaratonská legenda. Dvakrát vyhrál např. závodu [Badwater 135](http://www.badwater.com/event/badwater-135/), což je více než 200 kilometrů dlouhá trať přes Údolí smrti v nevadské poušti. Na velmi oblíbené trati za západě USA zvané <a href="http://www.wser.org/history-year-by-year/" target="_blank">Western State 100</a> (číslovka 100 znamená sto mil, čili 160 km) vyhrál dokonce sedmkrát po sobě. Na nejvyšším stupni stanul i po 24 hodinovém závodě, kdy měl v nohách 266 kilometrů a zároveň stanovil severoamerický rekord. A jakoby mu to nestačilo, přeběhl v rekordním čase i na <a href="http://www.scottjurek.com/appalachian-trail/" target="_blank">Appalachian trail</a> na východě USA, jež měří cca 3 520km (to není chyba). Trvalo mu to 48 dní, 8 hodin a 7 minut.

Přitom běhat začal aby utekl svým problémům. Později se běhání stalo jejich řešením. Jak se to vše seběhlo (:)) vypráví velmi poutavě. Já poslouchal audioknihu z audible a opět musím pochválit zpracování. Někdy se člověk úplně zanoří a téměř si připadá, jako by to zažil na vlastní kůži.

Kniha ale krom líčení Scottova života hodně zdůrazňuje stravu, běh a mentální schopnosti. Jedním ze způsobů, jak zvýšit svoji výkonnost, byla úprava jídelníčku. Domácí minnesotskou stravu bohatou na maso začal nahrazovat vegetariánskou. Projevilo se to pozitivně jak na výkonu, tak na regeneraci. V knize jsou k nalezení jak obecné tipy ohledně jídelníčku, tak tipy na knihy za kterých čerpal, a dokonce i pár receptů nejen pro nekompromisní atlety.

Další vlákno, které se táhlo skrz celý příběh, bylo o mentální odolnosti. Ve zdánlivě nekonečných závodech není největší problém ustát to fyzicky, ale zaměstnat hlavu. Tady se skvěle doplňují s <a href="http://jenahajek.com/knihy/the-ultra-mindset/" target="_blank">Ultra Mindsetem</a>. Ty totiž tvrdí, že podobné závody mohou vytrénovat vůli tak, že ji nic nezastaví. Na závodní dráze ani mimo ni.