---
layout: book
title:  "Can’t Swim, Can’t Ride, Can’t Run"
date:   2017-03-04 11:49:47 +0800
subtitle: From common man to ironman
author: Andrew Holgate
pages: 224
imageName: cant-swim-cant-ride-cant-run.png
categories:
- sport
tags:
- triatlon
- anglicky
---
Tenhle titul mi iBooks nabízelo už notnou chvíli na základě předchozích sportovních, resp. triatlonových titulů. Název ve mně vyvolal dojem, že hlavní dějová linka se bude věnovat snad ještě většímu zápasu, než je samotný závod. A to, jak skloubit extrémně časově náročnou přípravu, jak tenhle drahý koníček uživit atp. Zkrátka, jak se popasovat z mnoha nevyhnutelnými překážkami, jež intimně zná mnoho atletů. To mne zaujalo, anžto se s nimi sám potýkám. Jsem teď v Číně a těch pár placatých stezek, kde se dá jakžtakž běhat, už mě omrzelo. Kopce jsem si vynahradil tak, že jsem do našeho 35. patra přestal jezdit výtahem. Kolo tu stále ještě nemám a vůbec mi chybí nějaký parťák, závod na obzoru i motivace.

K mému překvapení se příběh ale stočil jiným směrem, než jsem mu ve svých představách vytyčil já. Poměrně záhy se ukázalo, že Holgs (autor) nevedl zrovna idylický život a to se podepsalo i na jeho zdraví. Právě tyto předpoklady daly knize její název. Pak už to měl ale všechno skoro jak na podnose. Jasné, odtrénovat si to musel, ale v triatlonové zemi jako je UK měl už vyšlapanou cestičku. Než se vůbec nadál, byl ve skvělé partě, co si vzájemně pomáhala a hecovala. Když se chtěl naučit plavat, najednou měl k dispozici trenérku. A asi nejdůležitější ze všeho, plně ho podporovala jak manželka, tak rodiče. Později se dostal i do týmu, ve kterém byli i národní reprezentanti.

Očekával jsem hutné čtení o překonávání překážek a místo toho jsem se závistí dozvídal, co má a po čem já zatím marně toužím. Přesto jsem se ale náramně bavil. Holgs je sympaťák hned od první chvíle a na dalších stranách to jen potvrzuje. Do knihy se mu podařilo namotat i nejrůznější emoce, které nejdou od triatlonu oddělit. Naději i beznaděj, trpění i slastnou euforii,  vděk i tvrdohlavost.

Shrnuto a podtrženo, byl jsem spokojen, přestože to bylo na hony vzdálené mému očekávání. Koneckonců, chybějící motivaci pomůže závod i takhle zprostředkovaný. A propos, že to funguje jsem si vyzkoušel už včera, kdy jsem si na základě jedné věty hecnul a zlepšil tři osobáky. :)
